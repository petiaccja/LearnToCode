---
title: "Miért tanuljak meg programozni?"
date: 2019-09-28T14:20:54+02:00
draft: false
---


Bevezető
---

A programozás manapság nagyon felkapott téma, és nem ok nélkül. Ahogy a világon egyre több dolog digitalizálódik, egyre nagyobb szükség van olyan emberekre, akik ezeket a rendszereket létrehozzák: ők a programozók. Programozhatsz hobbyból vagy szakemberként. A hobby programozás szórakoztató elfoglaltság, amit nem mellesleg az életed többi részén, akár tényleges munkád során is használhatsz. Professzionális programozóként nagyszerű elhelyezkedési lehetőségeid vannak. De ne legyenek illúzióid, ez is csak egy munka, vannak előnyei és hátrányai.

+Alkotói szabadság
---
A programozás azon kevés tevékenységek egyike, amit az idődön és a képességeiden kívül nem limitál semmi. Bármilyen weboldalt, appot, vagy játékot létrehozhatsz, pont úgy, ahogy te akarod. Az így létrehozott virtuális világokban te vagy az Isten, ami elég jól hangzik. Ha szereted az elegáns megoldásokat komplex problémákra, akkor érdemes ismerkedni a kódolással.

+Sok embert elérhetsz
---
Rengeteg terméket fizikai úton kell terjeszteni, egy programot viszont elég feltölteni az app store-ba. Ha van valami jó ötleted, akkor nagy embertömegekre lehetsz hatással. Lehetsz jóarc, de szét is hackelhetsz dolgokat.

+A fizetés
---
Gazdaságtanon volt valami kínálat-kereslet dolog... Rengeteg programozóra van ma szükség, és nincs elég, ami azt jelenti, hogy jóval átlag felett fizetnek a tudásodért. Gyakorlatilag bármelyik fejlett országban a legjobban keresők közé tartoznak a programozók.

+Mobilitás
---
Gyakorlatilag bármelyik fejlett országban kapnak is munkát. Egy ügyvéddel szemben, aki a helyi törvényt ismeri, a programozó tudása univerzális. Amennyiben a munkatársakkal tudsz kommunikálni, bármelyik országban tudsz munkát vállalni, és ez sokszor könnyebb is tud lenni hiszen nagy a kereslet. Ami a kommunikációt illeti, a szakma nyelve olyannyira az angol, úgy valószínűleg hogy a helyi nyelv ismerete nélkül is fogsz tudni munkát találni, de persze a helyi nyelvismeret segít.

-Ez is csak egy munka
---
Hülye főnökök, működésképtelen management, stressz, idióta kollégák... ettől a programozás se véd meg. A különösen kellemetlen része a dolognak, amikor az alkotói szabadságodat limitálja a helyzet, hiszen amiatt élvezetes a programozás. Alkotói szabadság nélkül persze a fejlesztéseid se fognak kihatni a világra úgy, ahogy te szeretnéd. Szerencsére a mobilitás miatt válthatsz munkahelyet sűrűn, remélhetőleg a következő jobb lesz.

-Határidők, mocskolás
---
Amikor valaminek tegnapra kell elkészülnie, az lehet hogy szép, fényes lesz kívül, de belül rohadni fog. Amikor a kód rohad, akkor ronda, átláthatatlan, rendkívül nehéz és lassú vele dolgozni. Ez is rendesen lenullázza a kreativitást, és sokszor se a managementnek se a kollégáknak nincs kompetenciája a rohadás megállításában, vagy egyszerűen meghalna a cég a takarításban.

±Mentális kihívás
---
Mosolygó webfejlesztők a plakátokon? Nem... Hajnal 2-kor bámulsz a képernyőre, amikor rájössz, hogy 5 órája egy karaktert se ütöttél le, viszont elfelejtettél enni. Végül meghozod a jó döntést, és egy "bazmeg" kísérete mellett lecsukod a laptopot. Szerencsére az kárpótol, amikor másnap reggel félkómásan a müzli felett a semmiből bevillan a megoldás.

±Állandó tanulás
---
Ne hidd azt, hogy programozni egyszer megtanulsz, aztán le vagy tudva. A szakma 5 évente annyira megújul, hogy 5 év kihagyás után gyakorlatilag már nem is tudsz programozni. Vannak, akik számára az előny, vannak, akiknek ez hátrány.

Tanuljak vagy ne tanuljak, ez itt a kérdés
---
Mindenképpen érdemes elkezdeni és programozni egy keveset, mert csak úgy látod meg, hogy tetszik-e a dolog. Amennyiben bejön, van hozzá készséged, érdemes szakmaként is programozni. Persze azt nehéz eldönteni, hogy mennyire van hozzá készséged, de ha motivált vagy, akkor nem lesz gond! Olvasd el a többi fejezetet is, hogy megtudd hogyan érdemes nekiállni.

Ha viszont csak a pénz érdekel, akkor nem biztos, hogy jó választás. Csak mert van csocsóasztal meg babzsák a munkahelyen, a programozás még nem könnyű munka, és szenvedni fogsz vele. A leendő kollégák se fognak örülni amikor a te kódodat kell újraírni, hiszen ha nem vagy motivált, akkor nem tanulod meg a legújabb technikákat és a kódod minősége nem lesz megfelelő.

Ha még egy kicsit olvasni akarsz, akkor [itt]({{< ref "/chapters/where_to_begin.md" >}}) megteheted, ha fejest akarsz ugarni és a programnyelven töröd a fejed, akkor olvasd el [ezt]({{< ref "/chapters/pick_a_language.md" >}}).


---
title: "Egyetemek"
date: 2019-09-28T16:15:21+02:00
draft: false
---

Az európai képzési struktúra dióhéjban
---

Az európai egyetemi képzés két fázisban zajlik:

1. Bachelor of Science (B.S, BSc): 3 év, 180 ECTS. Átfogó szakmai ismereteket ad, amelyek egyrészről felkészítenek a munkára, másrészről biztosítják a szükséges alapokat az MSc képzéshez.
2. Master of Science (M.S, MSc): 2 év, 120 ECTS. Specializált és részletes szakmai ismereteket ad, jobban elmélyíti a tudást a BSc egy kiválasztott területén.

Kicsit hasonlít a gimnázium <=> egyetem kapcsolathoz, ahol gimiben minden szart megtanultatnak veled, aztán egyetemen végre azt tanulod, ami tényleg érdekel. Vagyis... a BSc-n megtanultatnak veled egy csomó szart, aztán MSc-n tényleg azt tanulod, ami érdekel. Vagyis... MSc-n megtanultatnak veled egy csomó szart, aztán a munkád során tényleg azt csinálod, ami érdekel. Vagyis... a munkád során megcsináltatnak veled minden szart, aztán...? Na, érted.


A BSc képzés anatómiája
---

*Based on: BME Mérnökinformatikus BSc*

### Az alapok (~első év)

- **Analízis (matek)**: adott egy autó motorjának a nyomatéka a fordulatszám függvényében. Ha az autó 1 tonna, a váltó áttétele 1:1, a kerék sugara 1m, hány másodperc alatt gyorsul 100-ra? Sima, csak integráljuk a gyorsulást. Mekkora G-erő hat a sofőrre? Sima, csak deriváljuk a sebességet.
- **Lineáris algebra (matek)**: vajon mennyit hajlik a teniszütő húrja egy ütésnél? Felkarcoljuk ezt a lineáris egyenletrendszert, Jacobi iterációval megoldjuk, aztán jónapot.
- **Számításelmélet (matek)**: számok, egészek, moduló, osztás, prímek, gráfok színezése -- enélkül élni sem lehet.
- **Valószínűségszámítás**: ha a user a "vjaskenyér" szót írta le, akkor annak az esélye, hogy a "vajaskenyér" szót akarta leírni... a mondatban lévő 3 előző szó alapján annyi, mint... 99.8%. Akkor esztet mostan autokorrektáljuk.
- **Programozás**: ezt most magyaráznom kéne? Na jó, itt alapismerekről beszélünk, ami egyetlen programnyelv segítségével az alapvető konstrukciókat és lépéseket tanítja meg, így a diákok képesek lesznek egyszerű programokat megírni.
- **Digitális technika**: ha ezt az NPN tranzisztort ide beforrasztom, akkor kapok egy NAND kaput. Na már most, minden processzort fel lehet építeni NAND kapukból, de először talán egy bináris összeadó elég lesz. Ja meg még két demuxer, hogy a megfelelő LED égjen.

### Mélyebb ismeretek (~második év)

- **Számítógép architektúrák**: az egy dolog, hogy a processzor logikai kapukból meg tranzisztorokból van, de egész pontosan hogy is működik. Hogy kezeli a memóriát, mik azok a processzor utasítások, milyen trükköktől lesz gyorsabb a processzor.
- **Operációs rendszerek**: hogy használja ki a processzor lehetőségeit az operációs rendszer, hogy szeparálja a felhasználó által futtatott programokat, kezeli az erőforrásokat.
- **Irányítástechnika (matek)**: mi lenne, ha az autó magától menne 100-zal. Pontosan 100-zal. Mennyire nyomja a számítógép a virtuális gázpedált ehhez?
- **Algoritmuselmélet**: a gráfok színezése szép és jó, de ha nincs a közelben egy 3 éves gyerek zsírkrétával, akkor mégis mit tegyünk? Talán sose tudjuk meg, hogy páros gráfról van-e szó. Mennyi ideig tart 1 elem megkeresése egy bináris fában? És ha a bináris fában 100-szor annyi elem van?
- **Adatbáziselmélet**: mennyi ideig tart Józsi fizetésének a megkeresése egy adatbázisban? Hogy lehet formálni az adatbázist, hogy hatékony legyen, milyen algoritmusokkal és adatstruktúrákkal kerül az adatbázis séma megvalósításra.
- **Szoftverfejlesztés**: az se árt, ha a kód karbantartható lesz, egyszerre többen is tudnak rajta dolgozni, nincs tele bugokkal, a kliens időre megkapja, és persze nem kerül egy vagyonba.
- **Programozás**: egy kis logikai és funkcionális programozás sose árt a léleknek. Több nyelv ismerete is hasznos.
- **Grafika**: ha első lépésre nem is fogsz Doomot írni, egy egyszerűbb 3D-s játék nem okozhat gondot.
- **Mesterséges intelligencia**: mi lenne, ha az autó felismerné a gyalogosokat, és megállna, mielőtt elgázolja őket.
- **Hálózatok**: a kábelekben lévő elektromos impulzusoktól a HTTP-ig, röviden.
- és még ez az

### Szakirány (utolsó év):

Ha a fentiek közül valamelyik kifejezetten megtetszett, akkor tanulhatsz róla egy kicsit többet, de azért nem annyit, mint egy MSc-n.

### Szakdolgozat:

Az utolsó félévben önállóan kell produkálnod egy nagyobb munkát. Azért segítséget kérhetsz, ha elakadtál.

### Összegezve:

Amint látod, itt szartól repülőgépig minden van, és egyik sem haszontalan hülyeség. Az igazság viszont az, hogy egy webfejlesztő sosem fog autókat irányítani, és egy pénzügyi modelleket fejlesztő guru sosem fog csomagokat küldözgetni. Ez persze nem azt jelenti, hogy egy weblapelem animálása nem alapulhat egy csillapított mozgás differenciálegyenletén, és hogy a pénzügyi modellekben a vásárlók közti kapcsolatnak nincs hasonlósága a hálózatokkal. Csak azt a tudást tudod alkalmazni új területeken, ami már megvan.


Az MSc képzés
---

Itt tantervről sokkal nehezebb beszélni, hiszen az MSc képzések nagyon különbözőek. Alapvetően, az általános programozó BSc-vel szemben, rengeteg MSc képzés már a nevében is specializálódik egy IT részterületre, mint például addattudós MSc, játékfejlesztés MSc, computational science MSc. Akár általános az MSc képzés, akár már eleve speciális, a tanterv gyakran egyénileg személyre szabható a tantárgyak szinjtén -- azokat a tárgyakat csinálod, amik érdekelnek, amennyiben a képzés által megadott laza struktúrát követed. A lényeg, hogy az MSc képzést úgy kell választanod, hogy a BSc képzéseddel jól passzoljon, és neked szimpatikus területre fókuszáljon.


Mikor érdemes MSc-t csinálni
---

Mint ahogy BSc-t sem feltétlenül szükséges, MSc-t sem. Amennyiben felmerült benned, hogy a BSc esetleg félkész tudást ad, és csak az MSc-vel leszel csak teljes szakember, akkor ez nem igaz. A BSc képzés egy jó alapot biztosít, amivel önmagában képes vagy magas szintű munkavégzésre (ha figyeltél órákon) és vállalhatsz állást. Az MSc-vel vagy mélyíteni, vagy szélesíteni lehet a tudásodat, esetleg mindkettő. Az MSc-vel messzebre ér a kezed, olyan munkahelyeken is megállod a helyed, ahol komolyabb szaktudás szükséges, illetve a BSc által egyáltalán nem fedett területeken is vállalhatsz állásokat. A mélyítésre példa, hogy BSc-s irányítástechnikai ismeretekkel nem fogsz tudni a NASA-nál rakétákat programozni, de egy MSc-vel vagy PhD-vel, sokkal komolyabb irányítástechnikai ismeretekkel, igen. A szélesítésre példa, hogy egy BSc-vel nem fogsz tudni robotkezeket tervezni mozgássérültek számára, viszont egy bioinformatikai MSc-vel már igen. Amennyiben ilyen ambícióid vannak, mindenképpen érdemes egy megfelelő MSc képzést elvégezni. Ugyan az MSc-vel talán jobb alkupozícióban vagy, segít a HR-on és a bürökrácián átvergődni, nem biztos, hogy többet ér két év munkatapasztalatnál. Ami a munkatapasztalatot illeti, az MSc tudasanyagát ott is el lehet sajátítani, azonban ez sokszor nehezebb, és több idő, mint egy MSc.


Otthon vagy külföldön
---

*- warning C8732: text below may be heavily opinionated*\\
*- based on 2020 data*

### Finanszírozás

Nem titok, külföldön (Nyugat-Európában) sokkal drágább a megélhetés. Míg Budapesten egy egyetemista 110-150 ezer forintból (330-440 euróból) tud megélni, addig ez az összeg nyugat-európai országokban inkább a 700-1000 eurós tartományban mozog. Azt hiszem a többit mindenki kitalálja magának.

### Választék

Nyilvánvalóan több ország többféle képzés biztosít, többféle kultúrával és államberendezkedéssel. Ha kevésbé limitálod magadat, akkor jobb eséllyel találsz testhezálló képzést és lakhelyet.

### Nyelvtanulás és kultúra

Akár csak egy rövid ideig, de külföldön élni mindenképpen rendkívül jó a nyelvtanulást illetően -- akár a helyi nyelvről, akár az angolról beszélünk. Emellett új hatásoknak és kultúráknak leszel kitéve, nem csak a hely, de más külföldi diáktársaid által is. Sokat fejleszt az önállóságodon, önismereteden és a világról algokotott képeden.

### Erasmus

Ha egy teljes képzést nem is vállalsz be - anyagi vagy személyes okok miatt - akkor érdemes elgondolkodni egy külföldön töltött féléven. Ehhez kapsz pénzügyi támogatást (500-700 euró), viszont érdemes odafigyelni, hogy a külföldön elvégzett tárgyaidat otthon beszámítsák.

### Ez nem való mindekinek

Ha jobban szereted a megszokott dolgokat, nem találod érdekesnek a külföldi tanulmányokat, akkor ne erőltetsd.

### Oktatás minősége

Ez nem politikai jellegű írás, úgyhogy nem részletezem. Amit viszont mindenki megnézhet, hogy az országok a GDP hány százalékát költik oktatásra, hogy ebből a korrupciós mutatók értelmében vajon mennyi hasznosul fel hatékonyan, és hogy mennyi az a GDP, amiből a világon mindenhol ugyanannyiba kerülő eszközöket megveszik az egyetemek. Emellett érdekes mutató az egy tanárra jutó diákok száma, és a tudományos fokozattal rendelkező munkatársak aránya. Az egyetemi rangsorok ezt többé kevésbé egy számba sürítik, ami nem szentírás, de jó támpont.


Konkrét képzések
---

### Nevesebb budapesti és vidéki képzések
- BME: Mérnökinformatika
- ELTE: Programtervező Informatikus
- Óbudai Egyetem: Mérnökinformatikus
- Debreceni Egyetem: Mérnökinformatikus & Programtervező Informatikus
- Szegedi Tudományegyetem: Mérnökinformatikus & Programtervező Informatikus

### Külföldi egyetemek (nem teljes lista)
- SE&nbsp; Chalmers University of Technology
- SE&nbsp; KTH Royal Institute of Technology
- SE&nbsp; Uppsala University
- DK&nbsp; University of Copenhagen
- DK&nbsp; Aarhus University
- DK&nbsp; Aalborg University
- NO&nbsp; University of Oslo
- NO&nbsp; NTNU
- NL&nbsp; TU Delft
- NL&nbsp; University of Amsterdam
- DE&nbsp; TU Berlin
- CH&nbsp; ETH Zurich
- CH&nbsp; École Polytechnique Fédérale de Lausanne

---
title: "A programozók rendszertana"
date: 2019-09-28T16:15:21+02:00
draft: false
---


Történelem
---

Az 1940-es és 50-es években számottevő technológiai fejlődést figyelhettünk meg. Nem véletlen, hogy ebben földtörténeti időszakban fejlődött ki a **homo eniacus**, ismertebb nevén az előprogramozó. Noha ez a faj rendkívül jól alkalmazkodott a környezetéhez, képességei messze elmaradnak jelenkori leszármazottjaitól. Limitált eszközhasználatot figyelhetünk meg: a feltárások során a kutatók lyukkártyákra és elektroncsövekre bukkantak. A faj kognitív képességei kimagaslóak. A jelenkori leszármazottjaira egységesen **homo binaricusként** (programozó) hivatkozunk, noha valójában több rokon fajról beszélünk.

A **homo binaricus binaricus**, avagy a közönséges programozó az egyik legelterjedtebb alfaj napjainkban. Ezen csoport egyedei kimagasló kognitív képességeket mutatnak, azonban eszközhasználatuk és kifinomultságuk limitált. Tipikusan egy programnyelvre limitálódnak, melynek működését nem minden egyed ismeri mélyrehatóan. Kommunikációs képességük limitált, gitet, Slacket nem használ, azonban egyes jelek a StackOverflow használatára utalnak. Noha a mindennapi életben megfelelő gyakorlattal alkalmazzák programozási tudásukat, a komolyabb problémák megoldásánál sokszor nehézségekbe ütköznek.

